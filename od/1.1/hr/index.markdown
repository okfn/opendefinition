---
author: markherringer
comments: false
date: 2012-12-03 19:36:01+00:00
layout: page
slug: croatian
title: "\uFEFFDefinicija otvorenog znanja"
wordpress_id: 676
redirect_from: /od/croatian/
---

Verzija: 1.1

## Pojmovi ##

Pojam znanje uključuje:

1. Sadržaj, poput glazbe, filmova, knjiga
2. Podatke, bilo da su znanstveni, povijesni, zemljopisni ili drugi
3. Upravne i druge administrativne informacije

Računalni programi (softver) isključeni su iz ove definicije usprkos svojoj očiglednoj važnosti, zato što je položaj softvera obrađen u drugim dokumentima.

Pojam **djelo** koristi se da označi stavku ili dio znanja koje se prenosi.

Pojam **paket** također se može koristiti da označi neki skup djȇlā. Naravno, takav paket može se i sam smatrati djelom.

Pojam **licenca** odnosi se na zakonsku licencu pod kojom je djelo objavljeno. Ako licence nema, valja se voditi pozitivnim zakonskim okvirom pod kojim je djelo dostupno (poput, primjerice, odredaba autorskog prava).

## Definicija

Djelo je otvoreno ako se distribuira na način koji zadovoljava sljedeće uvjete:

### 1. Pristup

Djelo treba biti dostupno u cijelosti i po cijeni koja nije veća od razumne cijene umnožavanja, najbolje putem besplatnog preuzimanja putem Interneta. Također, djelo mora dostupno u obliku koji je prikladan i koji dopušta preoblikovanje.

Komentar: Ovo se može nazvati 'društvenom' otvorenošću - ne samo da je dozvoljen pristup djelu, nego se do njega stvarno i može doći. Cjelovitost sprječava ograničavanje pristupa zaobilaznim putem, primjerice dopuštanjem pristupa samo malom broju zapisa odjednom.

###2. Naknadna distribucija

Licenca ne smije ograničavati bilo kome pravo prodaje ili davanja djela, bez obzira radi li se tu o samostalnom djelu ili o paketu sastavljenom od više djela iz različitih izvora. Licenca ne smije zahtijevati tantijeme ili druge naknade za takovu prodaju ili distribuciju.

###3. Naknadno korištenje

Licenca mora dopustiti preoblikovanja i izvedena djela, te mora dopustiti da se ista distribuiraju pod uvjetima koji vrijede za izvorno djelo.

Komentar: Ova odredba ne sprječava korištenje 'viralnih' i 'share-alike' licenci koje zahtijevaju naknadnu distribuciju modifikacija pod istim uvjetima koji vrijede za izvornik.

###4. Odsustvo tehnoloških ograničenja

Djelo mora biti dostupno u takovom obliku da ne postoje tehnološke prepreke za prije navedene radnje. Ovo se može postići objavom djela u otvorenom formatu, tj. u formatu čije su specifikacije javne i besplatno dostupne i koji ne nameće novčana ili druga ograničenja za svoju upotrebu.

###5. Atribucije

Kao uvjet za naknadnu distribuciju i korištenje, licenca može zahtijevati da se pripišu suradnici i stvaratelji djela. Ako ovaj zahtjev postoji, on ne smije predstavljati opterećenje. Primjerice, ako se atribucija zahtjeva, popis onih koji traže pripisivanje treba biti priložen uz djelo.

###6. Integritet

Licenca može zahtijevati da preoblikovana djela u distribuciji nose različito ime ili broj verzije od izvornika.

###7. Bez diskriminacije osoba i grupa

Licenca ne smije diskriminirati bilo koju osobu ili grupu osoba.

Komentar: Da bi se dobila najveća korist od procesa, doprinos otvorenom znanju moraju jednako biti u mogućnosti pružiti najrazličitije osobe i grupe. Stoga zabranjujemo da bilo koja licenca otvorenog znanja ikoga isključuje iz procesa.

Komentar: ovo je neposredno preuzeto iz stavke 5 OSD-a (Definicije otvorenog koda, opensource.org/docs/osd).

###8. Bez diskriminacije područja djelatnosti

Licenca ne smije ograničavati bilo koga da koristi djelo u određenoj vrsti djelatnosti. Na primjer, ne mije zabraniti upotrebu djela u poslovne svrhe ili u svrhu genetskih istraživanja.

Komentar: Glavna namjera ove odredbe je da spriječi licencne zamke koje priječe da se otvoreni sadržaj komercijalno koristi. Želimo da se komercijalni korisnici pridruže našoj zajednici, a ne da se sjećaju isključeni iz nje.

Komentar: ovo je neposredno preuzeto iz stavke 6 OSD-a (Definicije otvorenog koda).

###9. Distribucija licence

Prava vezana uz djelo moraju važiti za sve one kojima je djelo distribuirano, bez potrebe da te osobe traže dodatne licence.

Komentar: Namjera je ove odredbe da onemogući zatvaranje znanja posrednim putem, kao što je zahtijevanje ugovora o povjerljivosti.

Komentar: ovo je neposredno preuzeto iz stavke 7 OSD-a (Definicije otvorenog koda).

###10. Licenca ne smije biti vezana za određeni paket

Prava vezana za djelo ne smiju ovisiti o tome kojem paketu djelo pripada. Ako se djelo izdvoji od paketa i dalje koristi i distribuira u skladu s licencom koja vrijedi za djelo, sve strane kojima se djelo naknadno distribuira moraju imati ista prava koja se daju u okviru izvornog paketa.

Komentar: ovo je neposredno preuzeto iz stavke 8 OSD-a (Definicije otvorenog koda).

###11. Licenca ne smije ograničavati distribuciju drugih djela

Licenca ne smije ograničavati druga djela koja se distribuiraju zajedno s licenciranim djelom. Na primjer, licenca ne smije insistirati da sva druga djela koja se distribuiraju na istom mediju nose otvorenu licencu.

Komentar: distributeri otvorenog znanja imaju pravo samostalno odlučivati. Uočite da su 'share-alike' licence u skladu s ovim zahtjevom, budući se te odredbe primjenjuju samo ako cjelina predstavlja jedno djelo.

_Komentar: ovo je neposredno preuzeto iz stavke 9 OSD-a (Definicije otvorenog koda)._
